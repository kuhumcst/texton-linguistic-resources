
Dansk handelsskib forsøgt kapret

'Iver Huifeldt' kommer 'Torm Kristina' til assistance i Oman bugten.

Dansk fregat var heldigvis i nærheden, da pirater jagtede det danske skib Torm Kristina ud for Oman.


Antallet af piratangreb er steget kraftigt i Østafrika. Blandt de danske ofre for de somaliske sørøvere er en dansk sejlerfamilie med to voksne og tre børn samt to gaster. De blev frigivet efter næsten et halvt års fangenskab.

Fregatten Iver Huitfeldt måtte undsætte det danske skib Torm Kristina, efter handelsskibet blev forsøgt kapret af pirater ud for Oman.

Handelsskibet blev i går forfulgt af to piratfartøjer, hvorefter mandskabet samlede sig og udsendte et alarmsignal klokken 17, oplyser Nato i en pressemeddelelse.

Fregatten Iver Huitfeldt var kun 90 sømil fra handelsskibet og blev tilkaldt af Natos admiral Antonio Natale.

Tre timer senere var fregatten ved Torm Kristina, og piraterne havde taget flugten.

Britisk helikopter stødte til
Inden ankomsten var både et omansk og et pakistansk krigsskib kommet til, lige som en helikopter fra Storbritannien allerede var fløjet over handelsskibet.

Kort før midnat indsatte den danske fregat sit maritime indsatshold for at sikre, at der ikke var pirater om bord.

Læs også:
Pirater frigiver gidsler med et års forsinkelse

Chefen for fregatten, kommandørkaptajn Kristian Haumann, kunne tre timer senere oplyse, at der var tegn på, at handelsskibet havde været under angreb.


Wireafspærringer på rælingen var brudt, og besætningen havde oplevet tegn på at piraterne var om bord.

»Det er utroligt berigende, at det hele virker. Torm Kristinia fulgte de anbefalinger, der er på området, det gav os og andre enheder tid til at komme på plads og gribe ind«, siger han.

Rederi takker flåde
Samme tilfredshed lyder fra rederiet bag handelsskibet.

»I den forbindelse vil vi gerne udtrykke vores store taknemmelighed over for alle enhederne i området for deres samarbejde samt deres hurtige og professionelle indsats i denne situation«, udtaler Lene Stampe Thomsen, Torm Security Officer.

Forsøget på kapring kommer uden for piratsæsonen, da dårligt vejr præger regionen i øjeblikket.

